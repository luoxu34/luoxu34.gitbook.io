# 季札挂剑

> 拼音：jì zhá guà jiàn

司马迁《史记•吴太伯世家》

季札之初使，北过徐君。徐君好季札剑，口弗敢言。季札心知之，为使上国，未献。还至徐，徐君已死，于是乃解其宝剑，系之徐君冢树而去。从者曰：“徐君已死，尚谁予乎？”季子曰：“不然。始吾心已许之，岂以死倍吾心哉！”

刘向《新序•节士》

延陵季子将西聘晋，带宝剑，以过徐君。徐君观剑不言而色欲之，延陵季子为有上国之使，未献也，然其心许之矣。致使于晋故，反则徐君死于楚，于是脱剑致之嗣君。从者止之曰：“此吴之宝也，非所以赠也。”延陵季子曰：“吾非赠之也。先日吾来，徐君观吾剑不言而其色欲之，吾为有上国之使，未献也，然吾心许之矣。今死而不进，是欺心也。爱剑伤心，廉者不为也。”遂脱剑致之嗣君，嗣君曰：“先君无命，孤不敢受剑。”于是季子又以剑带徐君墓树而去。

